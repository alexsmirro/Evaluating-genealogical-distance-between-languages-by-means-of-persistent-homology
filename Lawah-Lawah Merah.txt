Maka hari soedahlah mendjadi malam, kapal-kapal dari mana-mana negri jang berlajar didalam kali Moetiara, itoe sadja jang kaliatan seperti satoe bajang-bajang didalam oewap omboen jang terbit dari dalam aer sasoedanja matahari masok; segala boeroeng-boeroeng kasi dengar sawarannja jang pengabisan jang mana kadengaran ilang-ilang deri djaoe, segala kembang-kembang soeda djadi koentjoep, bagitoelah ada satoe tanda jang segala sa-sawatoe soeda mentjari kasenangannja pada tampat jang sepi didalam negri.
Pada sabrang kanan dari itoe kali besar, jang mana ada satoe djalanan sendiri sadja di antara Makao dan Kanton, misi ada rame-rame didalam sa-watoe roema gedong, lampoe-lampoenja samoea misi trang ija itoe satoe kabedaan dari pada kasepian jang ada di koelilingnja itoe.
Disitoepoen ada satoe koempoelan toekang moesik jang banjaknja ada 100 orang lagi bermain lagoenja jang indah-indah dan di samboet oleh angin; goenoeng-goenoengan deri api bertjahja trang sapoeter itoe gedong dan sabantar-bantar berboeni sawara patasan jang apinja naik ka awan-awan dan komediannja djato di sawa serta mengoesir bariboe-riboe boeroeng-boeroeng besar jang biroe roepanja dan pergi terbang dengan sakoeat-koeatnja.
Maka di itoe gedong ada tampat tinggalnja itoe Lin jang mana ija soeda kawin pada waktoe pagi dan itoe pesta jang di bri pada sobat-sobatnja di itoe koetika adalah kaliatan seperti tiada ada kasoedahannja.
Sa-orang poen tiada jang ingat akan berdjalan poelang. Kapal-kapal samoea jang riassannja bagoes dengan bandera roepa-roepa dan itoe gotong-gotongan jang mana misti bawa poelang tetamoe, misti djoega akan toenggoe lagi lama-lama pada dia-orang, tetapi itoe Lin pada satoe-satoe kali oendjoek dia poenja koerang sabar, karna dia kapengin beladjar kanal kapada dia poenja penganten prampoean jang mana dia-orang doea blon taoe meliat satoe sama lain. ltoelah ada satoe hadat di negri Tjina, laki dan bini bertemoe satoe sama lain djikaloe dia-orang soedah terikat berdoea boeat salama-lamanja.
Maka itoe Lin tiada taoe satoe apa-apa, tetapi tjoema dia poenja taoe, jang pengantennja ada nama Liou Siou dan lagi sapatoe prampoean itoe ada dari soetra merah, jang mana sapatoe itoe ada amat ketjil boeat satoe anak jang dari 10 tahon oemoernja.
Adapoen bapa dari itoe Lin, satoe soedagar jang paling kaija dari semoea jang ada di Kotta Kanton, pada satoe hari soeda bitjara sama anaknja laki-laki itoe, katanja jang sekarang soeda sampe tempo boeat dia akan brenti melantjong ka roema pemadatan dan roema pantoppan dan itoe bapanja soeda tjari satoe anak prampoean boeat dia poenja bini jang pinter dan jang bagoes sekali.

Bagitoe djoega itoe anak moeda soeda dengar dan menoeroet itoe perkataan bapanja, sebab di negri Tjina adalah amat brat hoekoeman djikaloe satoe anak tiada menghormatkan kapada orang toeanja.
Pada koetika itoe djoega dia-orang soeda toeroet bagimana hadat biasa maka dia soeda menghantar belandja kapada toenangannja, jang tiada ija mengenal, maka soedanja 3 boelan lamanja, ija itoe pada pagi hari jang ini tjarita moelai, dia dapat melihat satoe kreta penganten ada brenti di moeka pintoe roemanja.
Maka dari dalam itoe kreta kalihatan ada toeroen satoe prampoean jang mana itoe bakal mendjadi bininja dengan berpake pakean penganten dan moekanja ada tertoetoep, tetapi dia tiada di kasi bitjara satoe apa ataoe oendjoek dirinja kapada itoe prampoean. Semoea pendjaga-pendjaga dari prampoean itoe soedah angkat kapadanja dan kasi masoek serta kontji didalam satoe kamar jang soeda tersedia boeat dia.
Demikian itoe Lin hiboerkan hatinja dengan satoe ingatan jang mana ija soeda penoekan itoe kamar dengan segala pekakas roema serta riaskan dengan barang-barang jang indah-indah roepa warnanja, segala apa djoega jang boleh di pikirkan, sopaija dia poenja penganten memandang ataoe meliat satoe barang jang nanti dapat ingat sa-soengoenja katjintaan ada dari bakal lakinja.
Komedian dari pada itoe dia telah pergi membetoelkan pesta jang mana banjak orang-orang asing djoega akan datang, maka pintoe gedong itoe di boeka besar ija itoe satoe pertandaan jang siapa djoega ada soeka, bole datang dimana itoe pesta ada.
Maka bagitoe roepa banjaklah anak-anak moeda jang blon taoe meliat roepanja penganten prampoean itoe; tetapi pada sabantar-bantar dia-orang angkat slamat, bagitoepoen djoega itoe Lin misti balas segala perkataan itoe sahingga pada waktoe terbitnja matahari ija itoe ampir siang dia dapat rasa jang kapalanja ada poesing dan mentjari tempo jang baik boeat pergi di loear di kebon kembang akan tjari hawa jang segar, tetapi pada waktoe dia kaloear tiada sa-orang jang meliat padanja.
Itoe Lin poenja kira jang samoea tetamoe nanti pergi masoek ka-dalam kamar besar, karna itoe wajang tjina jang dia soeda panggil dari Kanton kasi oendjoek dia-orang poenja kapandean, maka dengan pengrasaan jang tiada sabar dia bernantie akan kadatangan waktoe itoe, sebab boenjinja tetaboean jang amat rame itoe membikin kapalanja lebi djadi poesing dan lagi segala perbilangan slamat dari tetamoe-tetamoe itoe djoega soeda mulai bikin dia mendjadi kesal.
Tetapi djikaloe Lin soeda pandjangkan pikirannja dan tambakan ingatannja jang lebi baik maka tentoe dia akan mendapat liat doea tetamoe didalam pesta itoe jang tiada mengambilkan soeka hati rame-rame disitoe dan jang tiada berhenti taro mata pada Lin poenja tingka lakoe.
Satoe dari pada kadoea tetamoe itoe adalah satoe anak moeda moekanja ada kaliatan poetjat, dan jang satoenja lagi roepanja ada seperti orang jang berpoenja pikiran brat. Dari pada dia ija itoe jang pertama poenja pakean kaliatan jang itoe kantjing tembaga di atas topinja, gampang sekali bole di kanalkan jang dia ada seperti satoe penjoerat jang ada berkardja di kongsinja Foo. Dia datang sama sekali dengan itoe kreta penganten dan memandangkan ini sampe di pintoe kamar dalam jang mana prampoean itoe masoek lantas terkontji, —— dari sitoe dia soeda masok pergi berkompoel dengan lain-lain tetamoe, tetapi ija tiada toeroet sama-sama bikin soeka-soeka hati dan maski sabantar-bantar dia memandang pintoe jang boeat berdjalan pergi kaloear, tetapi sabantar-bantar dia balik kombali pada tampatnja djoega, seperti dia soeda di tahan oleh besi-brani didalam roema itoe. Kira-kira 10 kali didalam itoe, Lin jang kenal dia, balik-balik kasi tabe kapadanja dan penjoerat jang moeda itoe balas tabe kombali, tetapi bagitoe djoega dengan terpaksa dan dengan moeka jang bagitoe doeka tjita, maka tjoema sa-orang jang terlaloe girang maoe bertemoe kapada bininja, seperti itoe Lin, tiada nanti bisa kentara itoe moeka masam dari tetamoenja itoe.
Adapoen dari itoe orang jang kadoea adalah sa-orang jang 30 tahon oemoernja, tinggi, koeroes dan maski dia berpake pakean jang bagoes seperti satoe soedagar jang kaija dari ka doea kotta itoe, ada koerang tjakap roepanja. Dia poenja mata boender dan besar serta mera seperti dara, bibirnja tebel jang tiada berenti mesem bikin tertawa pada banjak-banjak orang. Maka dia poenja roepa tiada sekali-kali bole di loepa maski tjoema satoe kali orang soeda liat padanja.
Maka itoe orang asing soeda datang didalam itoe pesta pada koetika hari baroe djadi malam, sebab Lin soeda tiada liat padanja dan bagitoe djoega sekalian tetamoe soeda tiada kenal kapadanja. Tetapi kabanjakan tempo dalam itoe malam dia main-main sadja didalam itoe kebon. Toeroet orang poenja kata jang dia datang didalam itoe pesta tjoema boeat preksa kembang-kembang didalam kebon. Pada koetika dia mendapat liat penjoerat, anak moeda itoe, maka moekanja lantas mendjadi girang, tetapi dia lekas semboenikan itoe kagirangnn dan mengikoet dia ini dari blakang sampe di pintoe kamar dimana wajang maoe bermain.
Salagi dia djaga sopaija djangan itoe jang berdjalan di moeka dapat liat padanja, maka dia djaga djoega sopaija djangan sampe dia ka-ilangan dari pada itoe orang, dan pada itoe koetika semoca orang oendang-oendangan di panggil dengan poekoel gembreng boeat datang masoek didalam kamar besar jang di bikin dari bamboe, dimana karamean jang pengabisan dari itoe pesta maoe di mainkan, dia adalah bagitoe rapat kapada penjoerat itoe jang mana dia sampe bole raba badan orang itoe, sa-soedanja dari itoe maka dia ambil kabranian didalam itoe kadesakan manoesia, jang riboet maoe pergi ka kamar itoe, boeat potong dengan pisonja itoe kipas dari itoe penjoerat jang ada tergantoeng di pinggangnja, komediannja ia lekas lari kaloear dan kasi tampat kapada jang mendesak maoe nonton.

Soenggoelah pentjoerian itoe terlaloe amat tjepat sa-hingga jang poenja diri tiada berasa dan tiada meliat kapadanja.
Maka pada waktoe itoe djoega itoe Lin, jang poenja roema, kira jang samoea orang-orang jang menonton wajang soeda berdjalan didalam kebon dengan niatan boeat lantas datang pada bininja jang moeda itoe.
Itoe orang asing jang tiada laloekan matanja dari pada itoe orang prampoean moeda jang bernama Liou Siou sa-soedanja itoe kipas jang di tjoerinja disemboenikan di bawa badjoenja, maka dia berdjalan djoega kaloear dan masok kadalam kebon, komedian dia ikoetkan satoe gang jang ada sama djaoenja dengan itoe jang mana Lin ada berdjalan.
Soenggoepoen orang asing itoe soedah taoe tentoe jang kadoea djalanan itoe dalam satoe ataoe doea ratoes tindak djaoenja boleh akan bertemoe sama-sama di tenga-tenga oetan.
Maka trangnja segala lampoe-lampoe disitoe soeda mati, dan kebon itoe djadi ada didalam kagelapan.
Komedian dari pada itoe adalah didalam doea poeloe menit lamanja tatkala samoea tetamoenja Lin soedah poelang, maka ada kadengaran orang ketok tiga kali di pintoe kamarnja penganten prampoean Liou Siou, dan oleh pertandaan itoe maka prampoean-prampoean pendjaga kamar itoe memboekalah pintoe, serta dia-orang lepas kain toetoepan moekanja dan kasi masok itoe penganten laki-laki kadalam kamar.
Pada waktoe itoe soedahlah sepi sekali adanja.
Tetapi jang tjoema ada kadengaran ilang-ilang soeara toekang-toekang dajoeng di kali Moetiara itoe dan soeara pikoelnja gotong-gotongan jang mana ada membawa poelang sekalian tetamoenja Lin djoega.

Tatkala itoe, maka baboe-baboenja, toetoep Liou Siou dengan selimoet kain karna maloe meliat bagitoe roepa sesamanja prampoean. Liou Siou masi ada di tana pada sabela maid lakinja maka kapala policie datang dengan pengikoet dan soldadoe-soldadoenja, karna soeda di kasi taoe dari ini hal pemboenoean. Ini kapala policie bernama Fo-Hop. Dia ini adalah sa-orang jang moeda dan tjerdik, jang blon lama di angkat akan pegang itoe pakardjaan jang brat dan soesa; oleh sebab bapanja itoe jang di boenoe sa-orang baik didalam itoe kotta adanja, maka kapala policie itoe dengan tjepat-tjepat maoe datang sendiri; dia bersoeka tjita jang koetika itoe dia mendapat satoe tempo jang amat baik akan toendjoek karadjinan dan kapandeannja.
Maka kabar dari hal pemboenoean itoe jang di boeat pada anaknja Lin bagitoe lekaa soeda tersiar pada koeliling tampat, jang ada dekat disitoe; tetapi maski waktoe itoe, masi ada bagitoe pagi, maka tiada loepoet jang banjak orang-orang datang berkoempoel di moeka roema itoe sahingga hamba-hamba terpaksa boeat toetoep samoea pintoe-pintoe, terlebi lagi itoe antjaman kapada Liou Siou soeda bikin dia-orang takoet jang satoe doea laki-laki nanti masoek didalam kebon akan berboeat lebi lekas itoe pakardjaan ka-adilan pada membalas itoe pemboenoean.
Koetika orang-orang policie datang jang mana bole jang boleh dapat menganal dari topi diatas dia-orang poenja kapala ada satoe kantjing boender mera, lantas orang-orang bersoerak-soerak sebab kasoekaan hati; pada lain-lain waktoe itoe orang-orang misti di poekoel dengan tjamboek lebi doeloe baroe boleh boeka tampat djalan boeat policie, tetapi pada itoe waktoe dia-orang moendoer dengan hormat disitoe.
Bapa Lin ada doedoek di bangkoe babrapa tindak djaoenja dari pintoe dan doea-doea tangannja ada memikoel kapalanja.
Kapala policie itoe mengenal padanja serta seboetkan namanja. Bapa itoe jang amat tjilaka mengangkat kapalanja. Maka bertjoetjoer aer dari kadoea mata-matanja.
Dia taoe jang pada sabantaran haroes dia misti meloepakan hatinja jang sedi, maka bagoenlah orang toea itoe jang ramboetnja soeda poeti dan kasi satoe tanda kapala Fo-Hop jang dia bendak toeroet sama-sama.
Bapa Lin dan Fo-Hop tiada bitjara satoe perkataan dan tiada lama dia-orang sampe dimaoa itoe tampat jang amat samar.
Prampoean moeda itoe jang ada seperti kembang soeda pata tangkenja adalah doedoek disitoe, tetapi tiada brani angkat moekanja, dan melainkan dadanja jang bergontjang kras oleh sebab tangisannja,jang mana boleh kalihatan jang dia masi hidoep adanja.
Maid itoe orang soeda toetoep dengan satoe kain panas dari soetra, doea hamba-hamba ada djoega disitoe dan itoe maid masi ada tinggal bagitoe djoega seperti waktoe baroe orang mendapat padanja.
Maka adat di negri Tjina ada larangan kras sekali jang tiada bole sa-orang datang raba manoesia jang soeda di boenoe sablonnja policie datang; dari itoe larangan adalah doea sebabnja: pertama pemarenta kaadilan boleh mendapat sampat berboeat kapreksaan dengan gampang oleh doedoeknja itoe maid bagimana kadjahatan itoe soeda di boeat, dan kadoea orang jang poenja kebon, dimana itoe jang di boenoe ada kadapatan, boleh di dakwa di hadapan hakim oleh sanak-sanaknja jang mati itoe akan membajar satoe dendaan besar, maka sering kali djoega dia-orang dapat hoekoeman pendjara.
Sasoedanja matanja kapala policie dengan tadjem meliat di koelilingnja itoe maka bertanjalah dia kapada bapanja jang di boenoe apa jang dia taoe dari hal permoelaannja itoe pemboenoean, dia soeroe telandjangkan itoe maid dan preksa lama-lama dengan fikiran.
Komedian lantas dia berdjalan pergi datang di itoe djalanan sampe pada tampat itoe dimana itoe maid soeda di dapatnja, preksa itoe tampat, tjari bekas-bekas telapakan kaki orang.
Samoea itoe soeda di boeat didalam babrapa menit lamanja.
Komedian dari pada itoe maka tjaritalah dia kapada soedagar itoe jang dapat tjilaka bagitoe besar adanja. Bapa! Angkaoe poenja anak laki-laki boekan di boenoe oleh bininja melainkan satoe tangan laki-laki sadja jang boleh koeat bikin itoe loeka besar dan dalam. Samoea ini soeda menimboelkan saija poenja ingatan jang dia soeda di toesoek pada waktoe dia tiada bisa melawan, sebab saija tiada liat sedikit bekasnja jang dia soeda bergoelat-goelatan dengan pemboenoenja di tampat ini, jang sekarang maid ada, tetapi dekat disini saija ada liat bekas indjakan kaki orang dan potongan tjabang kajoe jang mengoendjoek dia soeda djato disitoe. Tetapi dari sebab tiada sapotong kajoe jang kena dara dan pakeannja anakmoe di sabela bawa djoega tiada tertjampoer dara, sebab itoe saija dapat ingatan jang itoe piso di pake tatkala angkoe poenja anak soeda tiada bisa bergerak dan terloendjoer di tana.

Apatah angkaoe poenja ingatan? — bertanja bapa Lin, jang dengarkan itoe tjarita dengan ngeri.
Djikaloe saija tiada sala anakmoe soeda di pegang di ini djalanan dan brangkali di tjekek oleh doea tangan jang koeat dan di pikoel ka ini tampat, dimana sekarang kita ada liat padanja. Tempo disitoe kaliatannja jang dia masi hidoep, komedian baroe di bikin mati. Inilah soeda njata jang di itoe tampat pertemoean dan tampat mati ada berpisa satoe dengan lain, maka di antara itoe doea tampat melainken ada kaliatan bekas indjakan kaki dari sa-orang sadja, jang tinggalam masoeknja di pasir, seperti sa-orang jang ada pikoel barang jang brat. Saija rasa jang ini ada betoel sekali. Apatah angkaoe poenja ingatan Mimpo?
Ini perkataan jang pengabiasan soeda di katakan kapada lain orang jang soeda boeka pakeannja jang mati itoe dan lagi toendoek meliat itoe loeka dengan kira-kira. Dia ini baroe datang jang mana baroe orang menjoesoelkan padanja, dan djoega poen doekoen di roemanja Lin adanja.
Benar sekali angkaoe poenja perkataan toean pengadilan! — sahoet itoe doekoen, ini loeka soeda di boeat oleh satoe sendjata jang tadjam kanan dan kiri jang mana satoe prampoean tiada bisa melakoekan sendjata jang bagitoe roepa adanja; lain dari pada itoe bibirnja jang mati menerangkan njata sekali jang sablonnja dia di boenoe, orang soeda kasi padanja makan ratjoen ataoe barang kras jang bikin dia tidoer. Tetapi apa roepanja itoe barang saija tiada bisa bilang lantas.
Bapa Lin! — berkata Fo-Hop dengan mesem sengadja, angkaoe boleh soeroe angkat maidnja anakmoe. Djoega poen soeroe bawa itoe prampoean pergi di kamarnja serta dengan samoea baboe-baboe jang kalemaren ada berama-sama dia. Lagi tiada sa-orang boleh laloe dari ini roema.
Pada waktoe itoe pareksaan dari bermoela sampe pengabisan Liou Siou ada bersama-sama, tetapi kaliatannja dia tiada mengarti barang sedikit adanja. Matanja mendjeling sana sini, sabantar dia liat pada maid lakinja jang penoe dara, sabantar dia liat pada bapa mertoeanja dan pada kapala policie itoe. Soengoe seperti dia soeda djadi gila.
Tatkala Liou Siou berasa jang orang angkat padanja, maka dengan sigranja dia tjoba maoe berdjalan sendiri, tetapi kakinja tiada mampoe pikoel badannja. Dengan terpaksa orang angkat padanja dan pikoel bawa di roema.
Pada sabantaran itoe djoega, hamba-hambanja Lin jang mana soeda angkat maid itoe ada mendapat satoe kipas, jang sampe pada sekarang ini orang blon taoe dapat liat.
Satoe dari pada hamba-hamba soeda kasi itoe kipas kapada kapala policie.
Apatah ini kipas ada anakmoe poenja? — bertanja itoe kapala polic1e kapada Lin.
Tiada, — menjaoet bapa itoe dengan sedi hati, — saija blon taoe liat kipas itoe di tangannja. Dan lagi itoe hoeroef boekan ada namanja.
Soenggoe-soenggoe di itoe kipas ada teroekir satoe hoeroef jang njata sekali dan maskipoen ada penoe dengan dara, maka bole dapat taoe jang itoe boekan jang di boenoe poenja.
Kaloe bagitoe ini kipas ada pemboenoe jang poenja, — berkata kapala policie itoe. Djanganlah ilang pengharapan bapa! baik bilang trima kasi jang kita soeda dapat ini kipas jang mana boleh menoendjoek pemboenoehnja anakmoe tentoe nanti membalas.
Fo-Hop kasi ini kipas kapada satoe dari pengikoetnja dan pergi masoek kadalam roema Lin.
Kamar itoe masi djoega ada terlamboeran seperti bagimana waktoe jang Lin masoek kadalamnja dan membawa kaloear mantoe prampoeannja.
Kapala policie itoe pareksa samoea dengan ingat-ingat, bikin banjak toelisan dan moelai pareksa itoe baboe-baboe.
Samoea baboe-baboe poenja tjarita tiada ada berbeda satoe dengan lain. Pada waktoe tenga malam dia-orang soeda dengar ada orang ketok pintoe maka Liou Siou soeda boekakan itoe boeat lakinja, jang mana dia-orang soeda kenalkan padanja dari pakeannja jang bagoes, maskipoen itoe tampat, dimana dia-orang ada bernanti tiada bagitoe trang dan djoega lagi maski Liou Siou itoe ada berpake kain toetoep moeka, maka dia-orang sa-soedanja meliat itoe samoea lantas berlaloe dari pada tampat itoe.
Oleb sebab itoe dia-orang tiada taoe waktoe mana Lin soeda kaloear dari kamar bininja dan djoega tiada taoe djikaloe ada lain orang soeda masoek kadalam itoe kamar.
Maka Liou Siou djoega tiada taoe.
Dia menjaoet kapada Fo-Hop bagini: Pada waktoe soeda malam tatkala saija poenja laki masoek kadalam ini kamar maka saija soeda djadi bagitoe kaget sahingga saija mendjadi kalengar. Saija tiada liat dan djoega tiada dengar satoe apa-apa, melainkan itoe soeara bertriak-triak jang saija soeda dengar pada ini pagi hari. Lebi dari pada ini, saija tiada bisa tjarita.
Bagimana boleh djadi? — bertanja itoe kapala policie, — angkaoe tiada taoe waktoe mana angkaoe poenja laki kaloear dan lain orang soeda masoek kadalam ini kamar? Angkaoe tiada taoe jang ada satoe pemboenoe soeda pegang itoe bantal diatas jang mana angkaoe ada tidoerkan; terlebi lagi itoe pemboenoe boleh kardja antjoer ini peti dan boleh ambil samoeanja itoe mas intan jang ada tersimpan didalamnja, sahingga angkaoe tiada dapat liat satoe apa, itoe pemboenoe bisa laloe dari ini kamar maka angkaoe tiada dapat liat dan tiada b1sa toendjoek siapa orang itoe adanja?
Saija tiada taoe satoe apa dan saija brani soempa — berkata itoe prampoean moeda.
Apa angkaoe tiada kenal ini kipas? bertanja Fo-Hop, dengan paksa soeroe prampoean itoe angkat moekanja. Tiada, — menjaoet Liou Sioe — tiada!

Apatah ini hoeroef jang ada di kipas ini tiada mengoendjoek sedikit apa-apa kapadamoe?
Ini hoeroef? Tantoe saija kenal itoe, — menjaoet Liou Siou, sambil memandang itoe hoeroef dengan
menangis dan moeloetnja sampat mesem sedikit sebab pikirannja: ini sekali menjadi trang perkara ini, —— itoe hoeroef namanja Ite!
—— Siapa itoe Ite?
—— Ite, saija poenja misan, djadi goeroe dalam ilmoe bintang di roema tapekong Sain.
—— Kaloe bagitoe itoe Ite soeda djadi pemboenoe dari lakimoe, prampoean tjilaka angkaoe, sebab kipas itoe ada penoe dengan dara dan soeda terdapat di bawa maid lakimoe! Angkaoe soeda djadi penoeloengnja didalam ini pemboenoean.
Pada dakwaan itoe jang teramat hina dan jang soeda di bitjarakan dengan trang, maka Liou Siou bertariak dengan kaget dan djato terlantang di tana.
—— Djaga-djaga, bawa ini prampoean ka dalam pendjara! —— prenta Fo-hop, —— dia ini misti djato ka dalam tangan justitie.
Lima menit komediannja gotongan itoe tertoetoep dalam jang mana Liou Siou ada dengan kalengar di pikoel dari itoe roema, sambil di maki-maki oleh orang-orang banjak.
Satoe djam di blakang itoe orang-orang policie taro dia-orang poenja pikoelan di latar roema pendjara di Canton.
Pendjara itoe ada satoe roema toetoepan jang teramat hina maka tiada sa-orang jang bisa dapat ingat satoe roema jang lebi hina dari itoe roema pendjara di Canton. Itoe pendjara ada besar, ampat pesegi, pandjang dan samar dan ada terdoedoek dekat pintoe kotta Tartar, jang tiada poenja lain pintoe melainkan satoe sadja jang tebal dan di sapoe tjat mera.
Kanan dan kiri itoe pintoe, kira-kira lima blas kaki poenja tinggi ada terkaloear dari tembok does balok melintang jang pandjangnja ada doea ello dan roepanja seperti tangan tiang gantoengan.
Pada oedjoeng-oedjoeng dari itoe balok jang melintang ada tergantoeng krandjang-krandjang bamboe jang ada terisi kapala orang jang mana soeda trima hoekoeman mati; satoe doea dari itoe kapala-kapala soeda djadi kering dan lainnja jang baroe di potong, daranja masi tertjoetjoer djato ka tana.
Maka adalah djoega satoe doea itoe kapala-kapala orang soeda terlolos dari krandjangnja sebab bamboenja soeda terlaloe amat toea dan pata-pata, tetapi ada tinggal djoega tergantoeng pada krandjangnja dengan tali tjatjingnja dan tergojang di tioep oleh angin kasana dan kamari.
Lain dari itoe lagi, jang mana soeda lebi toea ada djato di tana, maka orang-orang jang liwat di hadapan pendjara itoe menandangkan itoe kapala-kapala ka pinggir, dan lagi di pinggir temboknja itoe pendjara ada penoe dengan tangkorak manoesia.
Itoe pendjara soeda dapat itoe riasan terlaloe amat boesoek, dari satoe koempoelan pentjoeri dan pemboenoe, jang soeda di tangkap dan di potong samoea kapala-kapalanja.
Liou Siou ada sangenga mati dan terkoeroeng didalam itoe gotongan poelicie, maka dia tiada sampat melepaskan dirinja akan meliat tontonan jang amat ngeri itoe, tetapi apa jang dia nanti dapat liat dalam itoe roema pendjara, djoega tiada boleh akan senangkan hati dan brentikan terkedjoetnja.
Pada tatkala kapala dari itoe penghantar pergi kasi taoe kapada kapala dari pendjara itoe, jang ada satoe prampoean moeda misti di kasi masoek dalam pendjara, maka Liou Siou di kasi masoek kadalam satoe kamar jang ada didalam pendjara itoe, dimana dia doedoek di atas satoe bangkoe kajoe.
Koetika bagitoe dia doedoek didalam itoe kamar maka dia dapat dengar orang-orang bertriak-triak dan meratap.
Liou Siou bikin koeat dirinja dan bangoen dari itoe bangkoe kajoe akan meliat siapa itoe jang meratap, tetapi baroe dia liat sabentaran dari itoe djendela jang ada pake trali besi maka lantas dia berlompat moendoer sambil toetoep matanja dengan doea-doea tangannja.
Dari itoe kamar orang boleh liat itoe lapang jang ada didalam pendjara, dimana itoe orang-orang toetoepan misti trima hoekoemannja jang soeda di tentoekan kapada dia-orang.
Disana djoega ada terloendjoer di loempoer dan di panas matahari, beratoes orang-orang persalahan ada dengan berdara badannja dan dagingnja soeda di potong-potong djoega dari badannja; orang-orang jang di toetoep dengan sapotong kain sadja, itoelah koeroes dan moekanja seperti maid adanja.
Disitoe ada orang-orang jang kakinja sabela ada terante pada sapotong besi jang mana dia tiada koeat mengangkat. Djikaloe dia-orang maoe bergerak sedikit sadja maka dia-orang misti rasa sakit adanja.
Pada jang lain lagi ada dapat hoekoeman, dia-orang penja tangan dan kaki terikat oleh tali dari satenga kaki pandjangnja dan kaloe dia-orang maoe laloe dari dia-orang poenja tampat maka dia-orang misti lompat-lompat seperti kodok tetapi dapat banjak sakit djoega.
Disitoe djoega ada kaliatan satoe dari itoe orang hoekoeman jang tangan dan kaki kanannja di kasi masoek kadalam satoe lobang kajoe jang pandjangnja dari tiga poeloe duim maka bagitoelah dia misti berpoetar sapoeloe kali dia poenja tampat didalam doea poeloe ampat djam lamanja. Satoe orang policie ataoe lebi baik di seboet padanja algodjo, tarik dia dengan satoe rante besi misti berdjalan dan lain orang labrak padanja dengan satoe rotan besar.
Maka orang itoe maoe ataoe tiada misti paksa madjoe sambil terbongkok-bongkok, jang mana tentoe djoega bikin dia banjak sakit adanja.
Lebi djaoe dari pada ini ada lagi kaliatan satoe orang didalam loempoer dengna kapala dan tangna di kasi masoek dalam sapotong besi jang amat brat.
Djikaloe dia maoe tidoer, maka dia misti paksa mengkoerep, sopaija biar kaloengnja jang amat brat boleh kena di tana; djikaloe dia hendak berdjalan satoe doea tindak sadja djaoenja maka dia misti paksa akan pikoel kaloeng itoe di atas poendaknja jang koeroes adanja.
Doea kali pada satoe hari istrinja itoe orang-orang jang ada trima hoekoeman demikian, boleh membawa makanan dan dia-orang misti di soeapkan makanan itoe.

Pada orang-orang jang tiada berpoenja istri ataoe jang tiada di perdoeli oleh sanak dan sobatnja, maka di kasi makan oleh djoeroe pendjara dan sering kali orang-orang itoe jang tampatnja ada pada sabela belakang di loepakan, maka apabila pintoe di boeka melainkan orang katemoe sadja maidnja itoe orang-orang toetoepan.
Maka maid itoe di lempar sadja kadaiam koeboeran besar dan ini hal samoea soedalah laloe dari doenia!
Sopaija djangan akan meliat tontonnan jang amat ngeri itoe, maka Liou Siou soeda lompat ka belakang dan djato di satoe oedjoeng dari itoe kamar dimana dia ada tertoetoep. Disini dia tjoba toetoep koepingnja sopaija djangan menengar meratapnja orang-orang itoe jang ada trima hoekoemannja dan berpikir dari hal dirinja sendiri. Maka tiada antara sabrapa lamanja, pintoe terboeka dan masoeklah mantri policie jang soeda menghantar pdanja ka roema pendjara itoe. Dia di ikoetkan oleh kapala roema pendjara baserta doea orang lain
Maka oemoernja kapala roema pendjara itoe adalah lima poeloe tahon, dan moekanja bengis; tepapi satoe dari pada doea orang itoe jang baroe datang dan menghantar itoe kapala roema pendjara, tiada ada berpoenja barang apa jang haroes di seboet disini. Kapala jang terseboet itoe meliat kapada Liou Siou dengan moeka manis adanja.
Orang jang katiga itoe ada poenja moeka jang orang tiada bisa loepa lagi djikaloe orang soeda meliat satoe kali sadja oleh karna djelek adanja. Moekanja antjoer dari sebab doeloe soeda kena penjakit tjatjar, moeIoetnja salamanja mesem palsoe, giginja tonggos dan bibirnja tebal, —— bidji matanja mera seperti tertjampoer dara dan tiada brenti berkedjap seperti satoe matjan, dan lobang idoengnja besar dan terboeka-boeka jang ingoesnja berbaoe seperti dara.
Dia itoe ada berpake topi dari kawat dan badjoe mera pendek maka tangan dan kakinja jang beroerat boleh kaliatan njata.
Di samping kanan ada tergantoeng pedangnja jang tadjam kanan kiri dan di samping kiri ada satoe tjamboek dengan lima tali, jang oedjoengnja di taro pakoe-pakoe tadjam.
Ini orang ada tinggal berdiri diam sadja di watas pintoe sambil bersender di rottannja jang pandjang, jang mana soeda penoe dengan dara adanja.
Liou Siou poenja pengrasaan jang dia soeda kenal roepa itoe orang; dia soeda taoe liat padanja dan soenggoe-soenggoe dia dapat ingat, maka sebab itoe lekas dia toetoep matanja dan bertriak oleh sebab katakoetan.
Dia ingat tempo dia masi ketjil dan nakal maka iboenja toendjoek padanja satoe gambar dari ini orang jang sekarang ada berdiri di moekanja. Ini orang ada djadi algodjo. Adoeh! dia poenja kiraan betoel sekali adanja.

Orang itoe jang soeda masoek bersama-sama kapala roema pendjara ka dalam kamarnja Liou Siou adalah djadi hakim, jang misti pareksa itoe pemboenoean kapada anaknja Lin, maka oendang-oendang di negri Tjina ada terseboet, jang hakim-hakim salamanja pada waktoe pareksaan misti di hantar oleh algodjo, sopaija biar pesakitan samoea bole dapat ingatan bagimana tadjem poetoesan hakim boleh di djalankan.
Oleh satoe tanda dari hakim maka itoe algodjo datang dekat kapada Liou Siou.
Maskipoen dia baroe toetoep matanja maka dia dapat rasa djoega jang itoe algodjo datang dekat pada nja, sebab samoea badannja gemetar dan tatkala itoe orang djelek maoe pegang, lantas dia berdiri dengan kaget, seperti dia takoet di raba badannja oleh itoe algodjo.

Dia itoe kasi liat giginja jang tonggos seperti matjan dan prenta pada Liou Siou misti toeroet sama dia.
Maka Liou Siou toeroet itoe prenta dan bagitoe djoega dia-orang djalan dan liwatkan itoe tampat

siksa-an orang-orang pendjara, jang mana kita soedah tjaritakan di atas ini; tiada antara brapa lamanja maka dia sampe di itoe bagian dari roema pendjara, dimana tjoema orang-orang prampoean sadja ada di toetoep.
Lima menit di blakang Liou Siou dapat dengar jang pintoe kamarnja di kontji. Prampoean moeda ini jang hidoepnja doea poeloe ampat djam di moeka ada bernanti kasenangan dan kasoeka-an, sekarang ada didalam pendjara sempit dan kottor dengan bernanti preksaan itoe di hadapan hakim dan hoekoemannja jang brat boekan di kata.
Marilah kita balik kombali satoe doea tindak kamoeka akan meliat bagimana dan oleh hal moelanja apa jang tjilaka, jang satoe prampoean moeda dari oemoer lima blas tahon soedah di kira berboeat satoe kadjahatan jang nadjis adanja.

Tatkala pada pagi hari djam poekoel 8, maskipoen orang soeda ada di pengabisan boelan Februarij, maka fadjar akan memboeka harinja jang bagoes pada kotta Canton jang mana lebi beroentoeng dari pada kotta sabela salatan negri Tjina adanja.
Matahari soeda menerangkan tjahjanja pada itoe roema sombahjang Whampoa di tenga-tenga poehoen­poehoen lontar jang amat tinggi jang mengidar1 dia itoe seperti di alangkan dengan lelangse; itoe matahari bertjahja ilang gomilang di gentengnja jang berlapis sapoeloe dari pada porselein dan pandita-pandita jang berpake badjoe pandjang koening warnanja, poekoel kasi boeni gembreng dan tamboer boeat memanggil orang-orang alim akan datang bersombahjang pada pagi hari.
Kali Moetiara itoe jang pinggirannja tertoetoep dengan tebal oewap emboen, atas jang mana kaliatan boekit-boekit jang di sabelanja itoe seperti poeloe jang timboel di atas aer, maka didalam sakedjapan mata itoe kali soeda penoe dengan riboe-riboe praoe ketjil dan besar, jang kaliatan rame dengan dia poenja sombar didalam aer. Sawah-sawah padi jang amat

lebar kaliatan seperti bergerak atas permadani jang berwarna djambroed, dari dalam jang mana soeara-soeara matros menjanji akan mengoesir samoea boeroeng-boeroeng jang misi diam didalam sawah-sawah itoe, sahingga itoe boeroeng di negri Tjina nama Agami, timboelkan kapalanja seperti satoe pendjaga atas samoea bebek-bebek jang kaget mendengar soeara meriam didalam benteng Bocca-Tigris, jang membri hormat kadatangannja satoe kapal dari lain bangsa.
Demikian poen di darat samoea manoesia bangoen dengan kasenangan hati dan karadjinan; ― Kotta Founsi jang ada pada pinggir sabela kanan dari kali itoe, soeda oendjoek ramenja djoega pada pagi hari.
Di djalanan dari roema-roema toekang mas soeda ada penoe dengan manoesia jang pergi datang.
Toekang-toekang pikoel aer soeda berdjalan koeliling sambil bertriak.
Toekang-toekang tjoekoer soedah doedoek di moeka pintoe roemanja.
Toekang-toekang toekar oewang soeda bikin sedia timbangannja, jang dari gading boeat menim bang mas, dan dia-orang poenja besi pengoekir dari wadja boeat taroh tjap atas oewang-oewang jang di toekar itoe.

Soedagar-soedagar soeda berdiri di moeka djandela roema akan bernanti kadatangannja orang-orang jang maoe berbelian.
Maka dengan menaro kira-kira orang jang meliat soedagar-soedagar itoe, terlebi orang-orang asing, sebab dia-orang memboedjoek pada orang masoek didalam tokonja, adjak minoem thee dan isap pipa, kaloe soeda maka dia paksa soeroe beli dia poenja barang-barang sembil bitjara dengan perkataan jang manis basanja sopaija orang djadi soeka berlanganan, maka itoe semoea djadi mendatangkan tertawa kras oleh sekalian orang jang liat itoe dan oleh tetangga-tetangganja.
Komedian dari pada itoe orang liat banjak pandita-pandita jang berdjalan masok ka roema sombahjang Foo, sahingga sama sekali itoe kabanjakan manoesia samoea moendoer kapinggir akan kasi loeas djalanan kapada satoe mantri policie, jang olehnja soeda melaloekan dengan tjamboeknja djikaloe tiada marika itoe maoe memboeka djalan.
Waroeng-waroeng makanan soeda di atoer segala roepa diatas medjanja, disana ada toempoekan djeroek dan pisang, sedikit lebi djaoe ada sarang boeroeng dari poeloe Sadrona dan dendeng-dendeng tjoetjoet dari Bengala, koewe-koewe dan segala apa jang rasanja enak boeat di makan.
Di moeka satoe roema waroeng ada berdiri satoe orang besar dengan badan telandjang. Roepanja ada djelek. Ia itoe toekang potong babi nama Tchou. Soenggoe dia ini poenja badan koeroes tetapi dia ada koeat.
Moekanja boender dan di taboer dengan doea mata jang meletos ka loear, baserta bibirnja jang tebal roepanja seperti orang jang mesem selama-lamanja.
Anak-anak jang ada di djalanan besar tertawakan itoe toekang potong, tetapi dia-orang takoet padanja boekan terbilang, sahingga segala prampoean toekang masak soeka sekali bergoda dan kasi nama padanja Lawah-Lawah merah, maka sasoenggoenja itoe toekang potong djikaloe dia ada dengan pakeannja badjoe mera dan tangannja penoe darah mengangkat daging, kaliatan lebi seperti satoe lawa-lawa dari satoe toekang waroeng jang amat baik hati maoe melajani langanannja.
Itoe toekang potong dari gang toekang mas tiada mendjadi goesar djikaloe orang panggil padanja Lawa-Lawa banja bersoeka amat dan menggoda pada prampoean-prampoean jang panggil padanja sabagitoe. Hatinja Tchou tjinta pada prampoean-prampoean bagoes, maka dia bikin sabole-bole sopaija prampoean-prampoean dapat sajang padanja. 
